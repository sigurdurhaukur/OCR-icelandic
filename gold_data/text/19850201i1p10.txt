Ávarp
borgarstjóra

Forráðamenn íslensku skáklistarinnar hafa glatt okkur oft á undanförnum árum með stórgóðum mótum. Þar hefur leikmönnum erlendra herstjóra af betri gerðinni lostið saman við andstæðinga, sem stýrt hefur verið af okkar snillingum. Þessi mót hafa auðvitað verið misjöfn af styrk og fjölda, en oftast átt það sammerkt að vera skemmtileg. Sum þeirra hafa verið með þeim sterkustu, sem völ er á hverju sinni, og allt upp í mesta stórvirkið, sjálft heimsmeistaraeinvigið. Afleiðing af allri þessari viðleitni hefur m.a. orðið sú, að í hugum margra erlendra manna, sem minna hafa þekkt til Reykjavíkur en vert væri, er nafn borgarinnar iðulega tengt skákinni. Hefur sú óformlega skáknafnbót oftar en ekki orðið til þess, að slíkir menn hafa ákveðið að afla sér meiri fróðleiks um þennan stað, og jafnvel gert reka að því að komast hingað. Auðvitað er allt slíkt þakkarvert og fengur að þess háttar landkynningu. En hitt vegur þó hér eftir sem hingað til þyngra, að mótin eru til þess fallin að glæða vilja og elju hinna fjölmörgu skákáhugamanna hér á landi. Ég er þannig ekki í vafa um, að til slíkra móta hafa þeir ungu meistarar, sem mestar vonir eru bundnar við nú, sótt bæði fróðleik og hvatningu.

Það mót, sem nú er haldið, sómir sér vissulega við hlíð hinna fyrri og er glæsilegt tákn um þróttmikið starf Skáksambands Íslands í 60 ár. Hér má margt þekkt nafnið sjá, sem hefur löngum átt fast sæti í efstu röð sterkra alþjóðlegra móta. Og enn eykur það ánægjuna, að í hópnum eru nokkrir þeirra stórmeistara, sem við höfum haft hvað mesta reynslu af síðustu viðburðaríku skákáratugina. Það er jafnvel svo, að við Íslendingar þykjumst eiga orðið dálítinn hlut í sumum þeirra. En jafnframt fögnum við sérstaklega þeim, sem eru rétt að byrja að rækta vináttu við íslenska skákmenn og þjóð þeirra.

Sú breiðfylking efnilegra skákmanna, sem sprottið hefur fram á undanförnum árum hér á landi, fær nú að kljást við verðuga andstæðinga, sem fengur er í að leggja af velli, þótt ekki sé nema vegna sigurgleðinnar einnar saman. En hitt er einnig mikilvægt, að þeir og allir aðrir skákáhugamenn fá hér enn gott tækifæri til að blaða í holdi klæddum kennsluritum í skák, af bestu gerð.

Ég get auðvitað ekki almennilega leynt því, að eftirtvænting mín eins og margra annarra tengist nokkuð velgengni „okkar manna“. En samt sem áður óskum við óhikað okkar góðu „andstæðingum“ og gestum velgengni og leikgleði. Skáksambandi Íslands og forráðamönnum þess eru færðar þakkir fyrir áræði og dugnað og þann myndarskap, sem þeir sýna á þessum merku tímamótum í sögu þess.

Davíð Oddsson

(Page Number:) 11